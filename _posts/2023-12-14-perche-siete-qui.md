---
title: "perché siete qui?"
excerpt_separator: "<!--more-->"
categories:
  - cura delle creature magiche
tags:
  - contemporaneo
author: Giuseppe
comments: true
---

Lettura fantastica agli esiti di un concerto.

<!--more-->

## perché siete qui?

Non affrettatevi a prenotare una risposta. Non sono interessato alla
risposta. Sono interessato alla domanda: *perché fate parte di questo
momento?* Questo è il seme del pensiero: l'impulso.

L'arte è uno strumento di pensiero. Prima ancora che musica, pittura,
poesia, prima ancora che tempo, l'arte è pensiero. Non sto parlando del
cervello ma della mente, ed è lì che tutte le arti convergono, in
un'unica coscienza, che è memoria.

Sviluppando sensi e significati di questa affermazione partirei dall'idea
basilare che l'arte non ha una diretta relazione con la bellezza, se non
in termini di pensiero. Introduco qui una struttura semplicistica e
spazializzata di pensiero che possa essere d'ausilio per le nostre
allucinazioni mediante la relazione:

_impulso -- riflessione -- risonanza._

Vi ho accolto con una domanda: *perché siete qui?*

È il mio contributo impulsivo alla vostra attenzione, la nascita di un
*pensiero*. Un pensiero che poi, subito, si complica in una
*riflessione* intima, un riflettersi del *pensiero-impulso* nelle pareti
della mente e, in cerchi concentrici, fino alle pareti dello spirito. Il
momento del rilascio, del desiderio di condividere la *riflessione*,
attraverso la parola: la *risonanza*. Così entriamo l'un l'altro in
relazione, in *risonanza*, con un impulso che ha attraversato il
riverbero della nostra conoscenza, che è memoria, articolando l'altro in
una rete di relazioni reciproche.

La bellezza non dovrebbe essere solo impulso. Esiste la
bellezza-impulso, *zam!* ma non è l'unica forma di bellezza. Una
bellezza di riflessione è una bellezza della memoria. Mentre l'impulso,
*zam!* è una bellezza dell'attimo presente, la bellezza di riflessione
attiva meccanismi che richiedono un tempo di lavoro periferico:
pensiero, memoria, cuore, respiro, movimento. È una bellezza che
richiede un certo scambio energetico.

Quando partecipo ad un concerto, scelgo il posto dove mettermi in
ascolto, mi dedico all'ascolto, partecipo alle eventuali bellezze del
momento. Possono accadere lampi, *zam! bello!* piccoli incanti
momentanei. Tuttavia la bellezza di riflessione è indipendente dagli
attimi, non ha a che fare con il susseguirsi degli attimi. È libera,
errante nei confronti del tempo, in un percorso di scie che conducono a
luci per attivare nella memoria la durata, la forma dell'ascoltare: la
bellezza della durata.

## perché siamo qui?

Siamo qui per la bellezza istantanea? Nessun problema: siamo turisti
dell'arte. L'intrattenimento è il nostro tempo. Ma è importante
sottolineare che una bellezza istantanea, immediatamente comprensibile
al presente è, in realtà, la bellezza di un tempo passato: si
riconoscono immediatamente i tratti del bello perché è una bellezza
assimilata, nella nostra epoca, dalle precedenti. Quindi un'arte
contemporanea di *ricerca*, *sperimentale*, che si faccia linguaggio del
bello immediatamente comprensibile ad un intero uditorio sarebbe
classificabile repertorio post-datato, o datato postumo.

Siamo qui dunque per la bellezza della durata? Siamo esploratori
dell'arte e della bellezza. Al pari del musicista, siamo *riflessi* nel
gioco della memoria. *Bello!* Non è una bellezza dell'esterno
immediatamente riconoscibile, ma una bellezza di relazioni intime e
personali. Il tempo di interpretazione di questa bellezza non è
descrivibile perché agisce plurimo e multidimensionale fuori dalla
percezione: è il bello dell'esperienza, è durata. L'arte contemporanea
qui rinasce al suo inizio, al suo impulso e vive di vita propria.

Quando partecipo ad un concerto mi siedo, scelgo un luogo d'ascolto, mi
metto in ascolto. Al termine del concerto riconosco l'eventualità di un
solo epilogo alla grande esperienza: la mia mente è mossa
dall'inevitabile voglia di fare musica, di suonare uno strumento, di
scrivere, di avere il lusso sfrenato di un riascolto, di condividere
pensiero e ascolto. A nutrire i miei istinti è la bellezza *risonante*.
Vado alla vita sì per i colpi di fulmine, per perdermi nei labirinti
della durata, ma sono qui, ora, per risuonare.

A prescindere dalle esperienze di istante e durata, la bellezza della
risonanza conserva più i tratti della cerimonia, del rito, che
dell'opera stessa. È indubbiamente figlia di mamma durata e papà
istante, ma è parte, in maniera innata, istintiva, della società e in
essa vive.

L'arte della mia società, con la mia attività creativa di pensiero in
ascolto, suona riflessa e risonante. Non sono né turista né un
esploratore: sono un artefice del futuro.

In fin dei conti, pretendere che un concerto di musica *sperimentale*,
di *ricerca*, sia bello alla prima interpretazione e al primo ascolto,
determina il fallimento stesso della sperimentazione anche solo per il
fatto che si è attesa un'opera conforme ad una regola, senza alcuna
capacità di ascolto della regola interna all'opera, di cui l'opera è
attivazione.

![image](images/9049_3.jpg)

## il qui

Questo parlare arriva risonante dell'esperienza appena conclusa in
accademia[^1]. Ho vissuto il termine del percorso, il concerto, come
origine, impulso creativo progettato per sette mesi. È chiaro: nessuno
desidera partecipare a un brutto concerto quanto nessuno desideri
produrlo tale. Ma il successo o meno di un percorso di *Alta Formazione
Artistica* che punta tutto sulla ricerca, sull'invenzione creativa di
strumenti nuovi per una musica necessariamente *sperimentale*, non può
dipendere solo ed esclusivamente dalla bellezza (non si può scrivere con
un linguaggio del passato per uno strumento del futuro, questo vale
tanto per un *timpano elettromagnetico* quanto per un *violino a
ponticello mobile*).

Cercare la bellezza garantita è rivisitare il passato, non
contemporaneo, del repertorio. Siamo così viziati dal repertorio,
viviamo così seriamente il passato, che ci sfugge la reale bellezza del
partecipare ad un concerto di musica *sperimentale*: si sta partecipando
alla nascita di uno *strumento di pensiero* collettivo, concepito e
gestito per un tempo a noi sconosciuto.

Perdiamo così di vista il ruolo che abbiamo come ascoltatori sia nel
processo creativo in atto, sia in quello storico perché perdiamo la
capacità di ascoltare il presente contemporaneo, dove il bello, il fatto
dall'uomo, è passibile di continui cambiamenti. In un senso ampio,
perdiamo la possibilità di vivere il presente.

## e lì

Un anno fa[^2] ci fu un concerto importante: *Grisey-Lupone-PMCE* al
*Parco della Musica* di Roma. Ci fu un gran parlare del brano di Lupone
tra noi, suoi amici, colleghi, studenti, in risonanza. Ci furono
giudizi: bellezza sì, no, forse. Ora comprendo che sedersi ad un
concerto di quel tipo per avere l'occasione di giudicare il bello è da
turisti.

Compositori giudicanti, incapaci di ascoltare la pessima interpretazione
di Grisey (repertorio) e, con la stessa incapacità, di articolare il
semplice pensiero che una pessima interpretazione possa aver
condizionato il primo ascolto dell'opera di Lupone (in prima assoluta)
si autodeterminano compositori-turisti, *composituristi* della musica
contemporanea.

Musicisti che si lamentano del fatto che la carta da musica sia arrivata
troppo tardi, *due giorni prima del concerto!*, formano le fila dei
musicisti-turisti, *musicituristi*, della musica contemporanea.

Non voglio dare nulla per scontato: qui si traccia anche la linea
sottile che definisce l'interprete piuttosto che l'esecutore che spara a
ritmo per uccidere il tempo (*ta-ta-ta-ta*): che non comprende il tempo
in cui lavora quanto il lavoro del suo tempo.

*Perché eravamo lì, oggi?*

Fu un gran concerto. Me ne andai con il desiderio fisico e mentale di
altra musica, nonostante le pessime interpretazioni. *Perchè?* Perché
c'era molto, molto, molto ancora da risolvere, nel futuro.

*Se non per questo, perché eravamo lì?*


![image](images/IMG_2215.jpg)

## l'altrove

L'altrove è quel non-luogo dove spedite la musica quando smettete di
pensarla suono, di riflettere. Non è il tempo di *non sanno quello che
fanno* ma, alla rovescia, *non fanno quello che sanno*. Il non sapere
quello che si sta facendo può conservare il fascino dell'ignoto,
dell'istinto al lavoro, del cercare. *Può*, è una lettura positiva. Ma
quale lettura positiva si potrebbe dare a *non fanno quello che sanno*?

È accaduto oggi. La musica è stata privata del corpo, con tutti i suoi
organi in relazione: il suono, con tutte le sue qualità caratteristiche;
ne sono stati presentati solo i nomi (le note) urlati da un necrologio
(la partitura) con tante voci (singole) amplificate (*mannaggia a
voi!*). 8 settembre 2022, *Parto della Musica*, *TRavagliato*, cesareo,
podolico, ovvero con i piedi. È il solito rito religioso molto
*Battista* e per niente *evangelista*.

Tutto da rifare. Perché non ci basta più suonare con i piedi, lo dovete
necessariamente urlare amplificando musica acustica scegliendo una via
alternativa a una di quelle possibili inscritte nella fantastica storia
dell'elettroacustica.

*Sapere*. Sapete una marea di cose, ma non le applicate, perché andate
all'arte musicale con un andare alienato, tipico, fino a qualche tempo
fa, del lavoro salariato. Il musicista non fa il suo lavoro, che
saprebbe fare, ma viene applaudito. Vive la scena con stress, fuori
luogo. Fisicamente fuori luogo, oltre che mentalmente, in gesti confusi
e imprecisi. E non si diverte più. Il salario lo diverte. Il suo ruolo
ormai è sapere, non fare, così il pallino smette di essere per
diventare, altrove. La predica iniziale, il *Battesimo*: "il nostro
lavoro è bellissimo...". Quindi lo sai, ne sei consapevole. Lo sai che è
un lavoro meraviglioso e importantissimo. Ma silenzio, ti giri di
spalle, stacchi un tempo dal tempo e... poi nessuno *fa*. *Haas*faltato
il suono dalla sua replica elettrica, si scappa altrove. Non c'è
l'interesse di discutere questa problematica che rimane addosso,
un'onta, solo a pochi. Non c'è giudizio perché non c'è stata musica.
Nessuno ha interpretato e quindi nessuno ha *Haas*coltato. Fine.

## diritto al pensiero

Quell'oggi eravamo tutti in vacanza. La musica contemporanea scritta e
vissuta nel linguaggio del bello è del passato, è *post-contemporanea* e
noi non-morti-non-viventi siamo *post-contemporanei*. Così potremmo
dire, come per il Rock e i Nirvana, che la musica contemporanea è morta
con Nono ed Evangelisti, da cui non abbiamo imparato nulla e, da lì,
regrediamo. Regrediamo come musicisti e persino come ascoltatori.

La ricerca musicale, in quanto disciplina scientifica, può non condurre
all'arte. È un processo umano in atto continuo e in quanto tale ha la
dignità della scoperta, del genio, dell'errore, del fallimento, senza la
necessità della bellezza.

> La musica non è solo composizione.\
> Non è artigianato, non è un mestiere.\
> La musica è pensiero.

È il nostro recente passato, la mente di Nono presente al 1985, il
futuro della sua società che stiamo rendendo inattuale e inattuabile.

Un pensiero che collego alla domanda di Evangelisti

> ...per quale musica?

E così ci sarebbe da chiedersi *per quale musica lavoriamo?* *Per quale
musica ascoltiamo?*

Un pensiero antropologico, etico, non estetico. L'estetica *è* solo nel
passato della società, una formalizzazione nella coscienza sociale, una
memoria ri-costruita del passato sociale. L'estetica era. Il presente
dell'arte è etico, non estetico, antropologico, psicologico, diseducato
e disobbediente

> \[...\] è il lavoro spirituale, *geistige Arbeit* \[...\] sempre
> proteso al non ancora, che non vuole né può comprendersi alla luce di
> un Fine, insofferente di ogni determinatezza spaziale e temporale
> \[...\] Esso però non può non esigere un Diritto nella misura in cui
> pretende il proprio universale riconoscimento \[...\]

Ho *sradicato* alcune parole di Cacciari, viziandole ai miei scopi: qual
è lo *Stato di Diritto* del lavoro musicale contemporaneo? Come per la
giustizia, giusto o sbagliato, la bellezza non risonante ridurrebbe il
diritto ad una forma di contratto sociale: bello o brutto. Piuttosto che
estetico, l'universale riconoscimento del lavoro creativo non dovrebbe
essere il diritto *etico*?

Il diritto a un'autonoma mente artistica che traghetti la disciplina
dalle mani del singolo contemporaneo al presente sociale della futura
umanità. D'altra parte, lavorare per il passato, per il consumo
dell'attualmente bello, è capitalismo dell'arte: il turista consuma il
lavoro inattuale del *musiciturista*; incidentalmente questo già
coincide con la *senile bruttezza* descritta ne *Il crepuscolo degli
idoli*, a ribadire che cercare il bello attraverso il linguaggio è già
*sintomo di esaurimento*.

Possiamo cambiare atteggiamento e prospettiva. Si può partire dal
comprendere l'importanza che avrebbe il nostro ruolo di ascoltatori nel
processo artistico del presente. Un processo che ci renderebbe
automaticamente più consapevoli del rischio che corriamo oggi. Un oggi
che ci vede senza alcuna paura nei confronti del tempo. Senza segnali di
allarme. Senza paura è senza rispetto.

Individuando un artista *rivoluzionario* dovremmo sobbalzare spaventati
dal paradosso temporale in atto: egli si trova esattamente dove dovrebbe
essere sul filo temporale che lo conduce alla storia dell'umanità. Filo
a cui noi immediatamente, nell'istante in cui lo consideriamo
*rivoluzionario*, non apparteniamo più, ci sottraiamo ponendoci
osservatori esterni, turisti in un museo che chiamiamo vita, alienati
dal lavoro *senza spirito* e alieni all'arte. Non individuiamo
nell'anomalia un campanello d'allarme. In uno stato di diritto etico, il
bello fatto dall'uomo e incomprensibile all'uomo, suonerebbe
immediatamente come un allarme sociale.

Con il diritto etico riconosciuto e universale la musica tornerebbe a
parlare alla società finalmente messa in condizione di ascoltare il
presente in quel frequentare l'origine che contiene sempre in sé il
risultato futuro, mai ripetendo l'ascoltabile, ma *per* rendere
ascoltabile.

Una volta raggiunto l'ascolto si scopre un altro mondo, illuminato tanto
al futuro inesplorato quanto al passato trattenuto dalla coscienza,
udito, ma mai ascoltato con quelle stesse orecchie che l'hanno
depositato.

## il lavoro del musicista    
## (in accordo con Paul Eluard)

### I

la tensione del legno graffiata in cui\
incidere la pietà del polpastrello\
i metalli aeriformi e curvilinei in cui\
si incuneano le ansie del respiro\
l'unghia incastonata nel labbro in cui\
l'asperità s'altalena all'asprezza\
la materia colpita dagli spasmi in cui\
cercare la specie del distinguo\
lo scorrere inesorabile del tempio in cui\
osserviamo qualcosa da ascoltare

### II

siamo venuti a dire il senso dell'aria\
tra le sorgenti sconosciute e i familiari cortili\
siamo venuti a vedere la forma del tempo\
muovendo in parte intimamente le mani\
siamo venuti a prendere l'anima allo spazio\
affinché il vuoto fosse pieno e il pieno vuoto\
inconsapevoli ciascuno di essere\
il figlio unico d'un ludico foglio

### III

La scena è minima\
insieme si arriva\
al rigo comune\
e poi\
al rigo aperto\
Insieme si arriva\
all'oggetto senza icona\
e poi\
all'oggetto senza luogo\
Cantare senza aver niente da dire\
chi potrà rimpoverarcelo.\
Nell'armadio i vestiti per le idee\
mille e una immemoriali vanità\
su cui nessuno avrà mai niente da dire

### IV

tasti tasti tasti ovunque\
tasti e tasti ancora tasti sol\
tanto tasti nient'altro che tasti\
la casuale scelta dei colori\
a volte basta osservarli due\
centosettantatré momenti\
d'improcrastinabile silenzio\
la razionale scelta dei colori

### V

la sensazione di quando arrivi in ritardo\
e la tua scusa è fatta d'acqua e sorrisi ma\
è convenzionalmente accettata da tutti\
la sensazione di essersi persi tenen\
dosi sguardo nello sguardo e non sapere\
dove sei peró sei lì dove vuoi che sia\
la sensazione di inadeguatezza del tuo\
corpo sdatto o delle tue parole pronun\
ciate circondato di gente e solitudini\
tutto finisce nell'immagine quindi\
si ferma quando è compreso perfetta\
mente mentre in principio era inquieto\
sospeso sensibile asperso lo spazio\
sensatamente in assenza di senso\
il suono ne è sola la sua sensazione

### VI

È sempre questione di vento\
di barbe di capigliature\
questione di amici sinceri\
con la febbre che sfugge le cose\
Di scelte antiche di giovani sogni\
raccolti in incorruttibili ascolti\
e il cuore della vita e della morte\
i loro segreti sospirati per strada\
Una questione di amici sinceri\
non è coincidenza se tutto coincide\
nel corso di ere coetanee e comuni\
la quotidiana creazione di un motivo

### VII

La spora il bocciolo il fiore il ciclo\
della vita la frequenza con cui si\
sfiorisce e sfoggia il trascorrere\
del seme la persistenza istantanea\
di ciascun profumo la ruota dei petali\
in circoncentrici crescendo i colori\
che tono su tono mutano dalla luna\
al sole le specie innestate il loro\
spettro costante e discontinuo\
l'aspirazione a stupire le rose per\
ascoltare la luce le particelle il cosmo\
e gli esseri umani, la loro durata.\

Leonardo ZACCONE

[^1]: 21 giugno 2022, concerto finale del *Corso di Specializzazione in
    Musica Elettronica* presso l'*Accademia S. Cecilia* di Roma

[^2]: 22 novembre 2021
