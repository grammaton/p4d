---
title: "il Suono Virtuale"
excerpt_separator: "<!--more-->"
categories:
  - Pozioni
tags:
  - Libri
  - Parole
author: Giuseppe
comments: true
---

Sono molto legato al libro _il Suono Virtuale_ di Bianchini e Cipriani. Un po'
perché _CSound_ rimane un software unico, bellissimo quanto radicato nella
storia della computer music, un po' perché il mio primo incontro con il testo
risale ormai a ventitre anni fa. Oggi rischia di essere uno di quei testi che,
rileggendolo, annoterei tipo _principe mezzosangue_, a partire dal titolo:
affascinante quanto sbagliato, il _Suono Virtuale_ tutto è tranne quello di cui
il testo narra.

<!--more-->

Questo racconto scavalca il millennio, approda al 1999, quinto anno di liceo.
Non racconto _tutto tutto_, stile _goonies_, mi limito a dire che fin dal
principio ero innamorato di _Alessandra_, prof di lettere del biennio. Un amore
che si nutriva di scambi di libri e chiacchierate letterarie _alla pari_, per
il _pari_ che un adolescente può riconoscere negli occhioni di una donna che
dona del tempo ad un giovane alieno. Ero l'unico della classe che viveva il
lusso sfrenato di quel rapporto incardinato sulla passione condivisa per la
lettura che si produsse oltre i due anni di biennio in cui fu la mia prof di
lettere. Fatto sta che al quinto anno, in una di quelle meravigliose
chiacchierate mi chiese _come intendi fare la tesina interdisciplinare?_ Cioè
questo è quello che io ora ricordo. O credo di ricordare. Qualcosa mi chiese. Il
mio futuro era già interdisciplinare nella maniera più musicale possibile.
Puntavo a studiare musica elettronica al _DAMS_ di Bologna. Le raccontai. Le
raccontai che puntavo a collegare la _Arendt_ con _Wagner_ con una simulazione del
suono sulla luna, e altro. Ovviamente lei si appassionò al mio racconto. Mi
disse che un suo cugino si occupava di musica elettronica e che poteva
chiedergli qualche appunto o riferimento bibliografico. Mi portò di più. Mi
portò una bozza di una parte di un libro che doveva essere ancora pubblicato.
Sulla bozza c'era scritto: _il Suono Virtuale_ di Riccardo Bianchini e
Alessandro Cipriani: suo cugino.

La scrittura della tesina fu un'esperienza molto intensa, che ricordo con molta
tenerezza. Preparai l'orale andando a studiare di tanto in tanto a Castel
Gandolfo, lungo lago. Arrivai all'esame molto motivato e preparato. Parlai per
venti minuti filati, nemmeno una domanda dalla commissione. _“Li hai stesi”_ così
mi accolse lei con un sorriso alla fine, emozionata quanto me. Era sorpresa:
non ero mai stato un grande parlatore. Non ero mai stato così al centro
dell'attenzione. Non ero mai stato, prima di quel momento.

Oggi il mio _Suono Virtuale_, preso ai primi anni del _DAMS_ sì, ma di Tor
Vergata dove proprio quell'anno si apriva il corso di Musica Elettronica di
Giorgio Nottoli, conserva ancora i _post-it_ a marcare argomenti. All'epoca
studiavo così. Amai Giorgio fin dal primo incontro.

Oggi il mio _Suono Virtuale_ mi fa sorridere, perché il titolo, molto azzeccato
dal punto di vista del marketing, è sbagliato. Oggi sorrido per molti motivi.
Sorrido spesso. L'edizione _ConTempo_, altro nome azzeccato, è solo marketing.
Oggi lo so. Ma questo sapere è costato un ConTempo.

Oggi so che _Sound Design e Musica Elettronica_ è il libro del Signore Oscuro.
Dentro ci sono le peggiori _maledizioni senza perdono_, recitate come fosse un
_“libro di lingua”_. Parole degli autori. Ma non è questo il punto. Il punto è che
anche questo titolo è sbagliato. Il titolo corretto sarebbe stato
_Sound Design o Musica Elettronica_. Eticamente corretto. Storicamente corretto.
Didatticamente corretto. Ma commercialmente sbagliato, motivo per cui tutti i
motivi precedenti non fanno argomento. Un libro che avesse fatto chiarezza sulle
diverse attitudini, _Sound Design_ da un lato **o** _Musica Elettroninica_
dall'altro, avrebbe richiesto autori consapevoli della diversità (ma non era il
caso specifico: Cipriani e Giri) piuttosto che ansiosi del superamento di quella
stucchevole (ma bellissima) piccola fetta di mercato rappresentata dalla sola
Scuola di Computer Music a cui si riferiva _il Suono Virtuale_.

> **virtüale** agg. [dal lat. mediev. (dei filosofi scolastici) _virtualis_, der.
di _virtus_ «virtù; facoltà; potenza»].

La _Treccani_ ci spiega che _**virtuale**_ in _filosofia_ è sinonimo di
_potenziale, cioè «esistente in potenza» (contrapp. a attuale, reale, effettivo)._
Esistere _potenzialmente, in potenza_ in contrapposizione con l'_attuale, effettivo, in atto, reale_.

Quindi ci riferiamo al virtuale indicando qualcosa che non corrisponde alla
realtà: _le sue qualità sono più virtuali che reali_, diciamo semplicemente
apparenti.

E da qui l'errore, superficiale, applicato al concetto di suono virtuale.

> PERCHÉ “IL SUONO VIRTUALE?”
>
> Il titolo si riferisce a quella fase un po' misteriosa della composizione elettroacustica in cui abbiamo creato un suono a partire “dal nulla”, cioè da idee, formule, desideri, metodi, e questo suono non ha ancora fatto il suo ingresso nel mondo fisico: è perciò un suono virtuale.

Il suono virtuale così descritto implica il ragionamento che un suono creato
al computer è un suono potenziale, non attuale ed effettivo, non reale.

La computer music quindi non è reale? È una musica virtuale? Non credo.

In teoria dovremmo considerare ogni tipologia di segnale audio, e quindi anche
analogico, un segnale _analogon_ del suono, virtuale. Entrambi sono suoni potenziali.

Il pensiero elettronico che porta alla nascita del suono numerico, fatto al
calcolatore, ha radici nella creazione di strumenti musicali che accompagna
tutta la storia della musica, fisica, analogica e poi digitale. È sulla base di
questo ragionamento che sosteniamo l'idea che il computer possa essere tante
cose, tra cui uno strumento musicale, perché essenzialmente è uno strumento del
pensiero che fornisce già integrati strumenti di produzione, che col pensiero e
le mani pieghiamo alla produzione di suoni. Esattamente come per un violino.

Il suono generato al computer non esiste senza la sua conversione elettrica,
senza la sua trasduzione elettroacustica. Fino al momento in cui non udiamo la
vibrazione acustica, non è un suono, è un segnale. Tutti i segnali in banda
audio sono virtualmente suoni. Ma la natura digitale, numerica, del suono al
calcolatore, non deve creare ambiguità sul fatto che per l'essere umano la
percezione della natura elettroacustica del suono al calcolatore è l'unica
possibile, l'unica udibile, quindi reale. Un rumore stocastico, una sintesi
concatenativa, solo per citare nomi insignificanti di processi di sintesi
digitale, sono per noi suono nella sola realtà fisica imprescindibile dalla
generazione numerica al computer. Quella è l'unica realtà in cui identifichiamo
quello specifico suono. Non c'è nulla di virtuale, nulla di potenziale, nulla
di inattuale.

Il punto ora è cruciale. Perché stabilisce l'inconsistenza del titolo
_il Suono Virtuale_ applicato a quei suoni che possono esistere solo se
sintetizzati numericamente e lo libera ad un pensiero più profondo sul suono.

_il Suono Virtuale_ dovrebbe essere in realtà il titolo per un manuale di
ripresa e registrazione sonora. Noi abbiamo quotidianamente sensazioni uditive
provenienti da suoni virtuali: i suoni registrati. La realtà fisica acquisita
con strumenti, che seppur altamente raffinati non possono rappresentare il mondo
fisico dei suoni, e che riversiamo da più di un secolo su supporti di
memorizzazione, è di fatto la nostra attività di _realtà virtuale_ più raffinata
ed efficace di cui oggi disponiamo: la registrazione sonora.

La realtà virtuale del suono come simulazione del mondo sonoro fisico è la
nostra quotidianità da un tempo molto lungo ed oggi è estremamente raffinata,
al punto che non la consideriamo più virtuale. Ma lo è. Una voce registrata e
riprodotta dal sistema più complesso che possiamo allestire, tanto in ripresa
microfonica quanto in diffusione elettroacustica, non è reale. È più o meno
realistica, in potenziale, in virtù, virtuale. Tutta la storia della stereofonia
si basa su questo principio, prima Blumlein e poi Gerzon.

{% include responsive-embed url="https://www.youtube.com/embed/nOv30rHV7Ds" ratio="16:9" %}

Il caro Risset lo spiega benissimo. La registrazione sonora ha condizionato
l'intera umanità. Ci ha regalato un prestigioso mondo sonoro virtuale. La
discografia è da sempre una forma di realtà virtuale, salvo quando conduce alle
nostre orecchie suoni non rubati dal mondo reale. Abbiamo virtualmente
ascoltato la _Nona_ comodi sul divano. La _Nona_ in quel caso passa dal tempo
allo spazio, il supporto. Nel passaggio perde lo spazio fisico per non ritrovarlo
mai più. Durante la riproduzione del supporto ridiamo il tempo, ma non siamo più
in grado di ridare al tempo la sua conseguenza spaziale.

Sempre da Treccani, _realtà virtuale_  per Andrea Carobene:

> Il fine della realtà virtuale è simulare un ambiente reale per mezzo di tecnologie elettroniche, sino a dare a chi la sperimenta l'impressione di trovarsi realmente immerso in quell'ambiente.

La musica su disco, gli altoparlanti, ecc. _Impressioni_.

L'impressione di ascoltare la _Nona_ dentro casa è realtà virtuale (sonora).

_Turenas_, che metaforicamente potremmo definire la _Nona_ della Computer Music,
per opera di John Chowning, non è virtuale, per definizione, in quanto digitale,
al contrario è un'opera reale, fisica, unica proprio per la sua natura esprimibile
all'orecchio solo attraverso la relazione composizione-numero-suono.

È un brano da concerto, quadrifonico. E qui volgiamo al termine. Ascoltare
_Turenas_ in sala da concerto è stato identico, in termini di emozione e
sensazione, all'ascoltare in sala la _Nona_. Tuttavia, nell'ascolto domestico,
sul divano, tutta la musica da concerto consiste in una deprimente quanto fragile
seduta di _Realtà di Suono Virtuale_.
