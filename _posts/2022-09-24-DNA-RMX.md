---
title: "DNA RMX"
excerpt_separator: "<!--more-->"
categories:
  - Arti Oscure
tags:
  - Festival
  - Traiettorie
author: Giuseppe
comments: true
---

Ricordo il convegno [CRESCENDO!][CRESCENDO] dell'aprile 2018 a Sassari. Io ero un
_giovane padawan_ ma ebbi, grazie all'invito di Michelangelo Lupone, l'opportunità
di un mio primo confronto con alcuni docenti di musica elettronica d'Italia.
Michelangelo era allora presidente del [COME][COME] e mi chiese di presentare il
percorso di ricerca della Scuola di Musica Elettronica di Roma al suo posto. Con
noi Nicola Bernardini, anche lui docente a Roma, fece un lucido ed illuminante
intervento su senso e significato delle parole rubate e consumate: _Musica Elettronica_.

<!--more-->

{% include responsive-embed url="https://www.youtube.com/embed/wxz4TPthn6o" ratio="16:9" %}

_Musica Elettronica_ oggi, a soli settant'anni dalla sua nascita, non significa più
la stessa cosa. O forse non significa più niente. Nel momento in cui la  quasi
totalità della musica è elettronica, un nome così generico non contraddistingue
più alcunché. Nicola fu molto bravo, con il suo acume e la sua geniale ironia,
a presentare il problema senza alcuna banalità, senza alcuna leggerezza e io
negli anni ho fatto tesoro di quel dono cercando didatticamente di argomentare,
difendere e differenziare parole, sensi e significati.

La discografia, l'industrializzazione della musica come oggetto, ha comportato
la perdita di significato dei termini (entrambi) in un processo lento,
progressivo e inevitabile. Potrei azzardare l'idea che, in un processo
industrializzato di stampo capitalistico fondato sul consumismo, la perdita di
senso e significato di un paio di parole è parte naturale del percorso.

E oggi, lungo questa bizzarra linea temporale, osserviamo un nuovo fenomeno:
per vendicarci del furto delle parole rubate utilizziamo, con meno capacità
artistica, imprenditoriale e senza una struttura linguistica di massa, la stessa
tecnica rubando parole dalla cultura popolare e discografica per mutuarla a forma
musicale concertistica classica.

Accade che la _Fondazione Prometeo_, una delle più importanti istituzioni musicali
che si occupano di musica contemporanea in questo bislacco paese, con una storia
più che trentennale, mamma del festival _Traiettorie_, in questa XXXII edizione
ospita diversi titoli in programma tra cui: [Scodanibbio RMX][RMX].

Daniele Roccato, interprete raffinato e funambolico al contrabbasso, spiega:

>Ho sempre percepito in molti lavori di Scodanibbio come una sorta di polifonia
differita, nella quale a essere sovrapposti non sono i singoli soggetti ma le
impronte che questi lasciano dopo il loro scomparire

Bene. Qualche barbabianca potrebbe sogghignare _come gran parte di tutta la bella musica_.
Ma ho tagliato la barba ieri.

Si legge sul comunicato stampa:

> Il lavoro si basa sulla riemersione della permanenza, [...] Così destrutturata
e riassemblata con l’ausilio del live electronics, la musica di Scodanibbio viene
indagata nella sua struttura intima ed esaltata portando alla luce gli elementi
nascosti che all’ascolto acustico sembrano scomparire eppure lasciano tracce,
così come in Scodanibbio restava sempre traccia di ogni esperienza, di ogni
viaggio, di ogni avventura.

Bene. Qualche barbabianca potrebbe sogghignare _come gran parte di tutta la bella gente_.
Ma ho tagliato la barba ieri.

Dal basso. Dato che Scodanibbio era un nostalgico incapace di cedere ricordi al
tempo, che continuamente faceva emergere dal suo DNA esperienze in racconti,
aneddoti, storielle, ne facciamo una forma musicale. Non è la musica stessa, di
ogni musicista, la sintesi estrema, il canto del DNA, intimo e unico. No. La
musica è un corpo sul quale scagliamo le nostre incapacità culturali perché
senza peccato.

Salendo. La riemersione della permanenza. Bellissimo. Un pensiero permanente che
riemerge. _Inception_. Il live electronics in grado di far riemergere un
pensiero-che-va-in-musica-che-va-in-vibrazione a colpi di destrutturazione: il
plot del prossimo film di Nolan ambientato nella Colonia del 2054. Perché, ad
oggi, non esiste una pratica _electronics_, soprattutto _live_, in grado di
destrutturare una forma e riassembrarla per far emergere un intimo pre-esistente
portando alla luce… niente. Taglia e cuci = nuova forma. Processing = coprire,
come la marmellata sul pane, che era già pane, ricco di trame e relazioni,
coperte. Filtrare = togliere o sottolineare. Non vado oltre, visto che non ci
sarà un maestro delle _reti neurali_ al computer, qualsiasi altra _idea_ sarebbe
una semplice commutazione delle precedenti.

E quindi siamo di nuovo davanti all'inganno. Il male supremo dell'uomo. L'inganno.
la mistificazione. Non esiste male peggiore. Anche il diavolo, se vuole essere
più cattivo e diabolico, è ingannatore.

_Traiettorie_ che ci portano a _Prometeo_, figlio di _Nono_.

Perché quando il figlio invece di far suonare il proprio DNA per cantare il
padre lo remixa il risultato non può che essere un abominio da laboratorio.
Perché quando ci si dimentica che i morti non esistono se non nelle azioni dei
vivi che li tengono in vita, ci si dimentica anche che la dignità non muore,
perdura, la si può calpestare e maltrattare anche a secoli di distanza.

Un giorno troveremo in cartellone _IX RMX_ e non ci sarà più una tragedia
dell'ascolto in cui crescere ascoltando. Quel giorno saremo già stati tragedia.

[Ciao Stefano!][BERIO]

[BERIO]: https://youtu.be/OFQj1AR2YP4
[CRESCENDO]: https://www.comecrescendo.it
[COME]: https://www.docenti-come.it
[RMX]: https://mailchi.mp/fondazioneprometeo.org/concerto-di-daniele-roccato-rassegna-traiettorie?e=8cfdc2cf4e
