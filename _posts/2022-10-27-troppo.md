---
title: "come si vive sentendosi di troppo su questo pianeta"
excerpt_separator: "<!--more-->"
categories:
  - divinazione
tags:
  - Parole
author: Giuseppe
comments: true
---

Si inizia con un’infanzia, lunga quasi 42 anni, chiedendo continuamente
_scusa, grazie! Scusa._

<!--more-->

Siamo troppi su questo pianeta. Ce lo dice… _io._ Lo dico io.
_Scusate siamo troppi. Grazie_

Siamo in troppi a voler fare ostinatamente musica su questo pianeta.
_per quale musica?_ Siamo troppi per qualsiasi musica. Siamo troppi a voler
insegnare musica a troppi che vogliono fare musica. Insegnare cosa? Per prima
cosa che tutti possiamo farla. Questo pensiero incrementa le nascite: le nascite
di uomini perché con la musica ci si accoppia intrattenuti, non trattenendo,
incrementa le nascite di scuole in cui incrementare gli iscritti che poi
inevitabilmente incrementano l’offerta ad una irrefrenabile voglia di fare musica.

_Fare. No! Grazie! Scusa._

Purtroppo l'idea che ognuno ha diritto di accedere a tutto, compresa l'arte,
nello specifico l'arte musicale, è  un'anomalia, un vizio di forma che ha ridotto
l'arte a mera pratica. I confini tra arte, disciplina e fare si sono confusi,
a tratti, distratti.

Da nessuna parte sta scritto che non si dovrebbe _fare_. Che la musica _fatta_ si
chiama intrattenimento e l'intrattenimento è uguale per ogni campo disciplinare
e non richiede necessariamente un diploma di merito. Mentre la musica che *è*
si potrebbe chiamare arte, ma questo essere appartiene all'uomo, in nessun modo
a _quello che fa_.

E si tutti potremmo avere diritto all'intrattenimento, se usassimo le parole
con chiarezza. Perché è bello avere cura del prossimo, ma a nessuno è dato il
diritto di aprire in due una persona per curarla a cuore aperto. E, dato importante,
colui che è in grado di farlo ed è devoto nel farlo, non lo considera un diritto,
ma un dovere. Il dovere all'arte, il dovere del musicista.

Siamo troppi, e solo a pochi è chiaro che l’arte è emersione dell’unico. Dell’uno.

Siamo troppi, infatti è disciplina, anche nei luoghi dell’alta formazione
artistica, ormai, è disciplina di intrattenimento. E tutto è disciplina, è tutto
è disciplinato. Tuttavia l’_arte è indisciplinata._
_Leonardo, convieni con me, siamo troppi._

Prendi l’arte e mettila da parte. Mettici il sesso, disciplina. L’amore è
indisciplinato, come l’arte, ma tutti vogliono fare il sesso. Scuole di sesso,
ma _per quale amore?_

Immagino la relazione persona amore, relazione intima, interna, come un set di
filtri, di cui i principali possono essere: _amare, essere amati_ e _sentirsi amati_.

L'amore come un algoritmo. Un piccolo algoritmo dell'amore.

![no-alignment]({{ '/images/aamore.svg' | absolute_url }})

Immagino l'amore tra padre e figlio. Uno dei due, scegliete quale, può _amare_
l'altro senza necessariamente _sentirsi amato_. Più o meno sicuramente l'amore
è corrisposto, _è amato_ ma il rubinetto che controlla l'entrata, quel $$(1-gy)$$
è chiuso, impedisce l'entrata. Oppure il coefficiente gy di sensibilità non è
ben equilibrato, alimentato da auto-convinzioni (convinzioni in _feedack_), e
seppure il rubinetto non è completamente chiuso, il sentire ciò che entra è reso
inefficace, inefficiente, schiacciato dalla _costante_ interna.

Esplodete quelle relazioni tra persone. Immaginate corde che collegano entrate e
uscite multiple di ogni persona… una rete di filtri in _feedback_.

L'esercizio di stile è posizionare un'unità di ritardo dentro ogni filtro. Cosa
accadrebbe? accadrebbe che il figlio potrebbe sentirsi amato un tempo dopo, in
ritardo, quando magari il papà non c'è più.

Persone. Amore, ritardi e filtri d'amore. Amore per la persona, che è l'unico
modo per amare la musica.

Vorrei sentirmi meno solo in questo mondo troppo pieno di noi che facciamo cose.
Ce lo spiega l’ascolto. Nasciamo predisposti per fare sesso ed udire.
_E chi non può? È più solo?_ Udiamo da prima di uscire dal sesso, avvolti nel
percorso finale del _fare_, già udiamo, completi di tutto quello che serve per
farlo. L’ascolto, come atto, atto d'ascolto, arriva dopo. Come per il l'atto
sessuale. Quanto dopo? Varia. Io sono stato tardivo in entrambi i casi.
Perché mentre il fare c’era già, l’ascolto e l’amore si imparano piano piano.

Nell’ imparare ad amare e ad ascoltare c’è innanzi tutto una rinuncia. Una
rinuncia al fare, perché non siamo fatti per il fare che distrae l’attenzione.
Per amare ci vuole attenzione, che per ascoltare.

Quanta? Per quale musica? Per quale amore?

Poco sopra. Poco di lato. Poco altrove, c’è l’arte. Dove l’attenzione diventa
utopica attitudine, luogo altro, c’è l’arte di sentirsi amati, l’arte di sentire.
Sentire. Con i sensi. Sensazione. Imbarazzo. Amore. Suono. Il suono come
sensazione, come strato sensibile della mente, coscienza, come l’amore. Uguali.

![no-alignment]({{ '/images/IMG_2825.jpeg' | absolute_url }})

Il suono come l'amore. L'amore come il suono. L'utopia del sentire, del sentirsi.

L’amore per il suono, per la musica, per l'amore, ci rende alieni, stranieri su
un pianeta che consuma il sentire, relitto, sprofondato nel mare del fare.

Io faccio…
Io…

_Scusate_, siamo troppi. _Grazie!_ Troppi io. Il _tropp’io è dilagato. Scusate._
