---
title: "come si vive sentendosi di troppo su questo pianeta"
excerpt_separator: "<!--more-->"
categories:
  - divinazione
tags:
  - Parole
author: Giuseppe
comments: true
---

Si inizia con un’infanzia, lunga quasi 42 anni, chiedendo continuamente
_scusa, grazie! Scusa._

<!--more-->

Siamo troppi su questo pianeta. Ce lo dice… _io._ Lo dico io.
_Scusate siamo troppi. Grazie_

Siamo in troppi a voler _fare_ ostinatamente musica su questo pianeta.
_per quale musica?_ Siamo troppi per qualsiasi musica. Siamo troppi a voler
_insegnare_ musica a troppi che vogliono _fare_ musica. _Insegnare cosa?_ Per prima
cosa che tutti possiamo farla. Questo pensiero incrementa le nascite: con la
musica ci si accoppia intrattenuti, non trattenendo, incrementando le nascite di
scuole in cui incrementare gli iscritti che poi inevitabilmente incrementano
l’offerta ad una irrefrenabile voglia di fare musica.

_Fare. No! Grazie! Scusa._

Purtroppo l'idea che ognuno abbia diritto di accedere a tutto, compresa l'arte,
nello specifico l'arte musicale, è un'anomalia, un vizio di forma che, unita ad
una smodata passione per il repertorio (che agevola il fare, fare repertorio),
ha ridotto la percezione dell'arte a mera pratica. I confini tra arte, disciplina
e fare si sono confusi, a tratti, distratti.

Da nessuna parte sta scritto che _non si dovrebbe fare_. Che la musica _fatta_ si
chiama intrattenimento e l'intrattenimento è uguale per ogni campo disciplinare
e non richiede necessariamente un diploma di merito, un diploma d'alta formazione
artistica. Tuttavia, posso soffermarmi ancora una volta ad indicare con delicatezza
la musica che *è*, quella che si potrebbe chiamare arte, sottolineando con un
sorriso che questo _essere_ appartiene all'uomo, in nessun modo a _quello che fa_.

E sì! tutti potremmo avere diritto all'intrattenimento, se usassimo le parole
con chiarezza. Perché è bello avere cura del prossimo, ma a nessuno è dato il
diritto di aprire in due una persona per curarla a cuore aperto, giusto per fare.
E, dato importante, colui che è in grado di farlo ed è devoto nel farlo, non lo
considera un diritto, ma un dovere. Il dovere all'arte, l'_etica del musicista_.

Siamo troppi, e solo a pochi è chiaro che l’arte è emersione dell’unico. Dell’uno.

Siamo troppi, infatti è livellata a disciplina. Anche nei luoghi dell’alta formazione
artistica, ormai, è disciplina di intrattenimento. E tutto è disciplina, e tutto
è disciplinato. Tuttavia l’_arte è indisciplinata. Leonardo, convieni con me, siamo troppi._

Prendi l’arte e mettila da parte. Mettici il sesso, disciplina. L’amore è
indisciplinato, come l’arte, ma tutti vogliono fare il sesso. Scuole di sesso,
ma _per quale amore?_

Ho più volte provato a ridurre l'amore ad un algoritmo. Amore, relazione intima,
interna, come un set di filtri: _amare, essere amati_ e _sentirsi amati_.

L'amore come un algoritmo. Un piccolo algoritmo dell'amore.

![no-alignment]({{ '/images/aamore.svg' | absolute_url }})

Immagino l'amore tra padre e figlio. Uno dei due, scegliete quale, può _amare_
l'altro senza necessariamente _sentirsi amato_. Più o meno sicuramente l'amore
è corrisposto, l'altro _è amato_, ma il rubinetto che controlla l'entrata, quel
`(1-gy)` è chiuso, impedisce l'entrata. Oppure il coefficiente `gy` di
sensibilità non è ben equilibrato, alimentato da auto-convinzioni (che sono
convinzioni in _feedback_), e seppure il rubinetto non è completamente chiuso,
il sentire ciò che entra è reso inefficace, inefficiente, schiacciato dalla
_costante_ interna.

Esplodete quelle relazioni tra persone. Immaginate corde che collegano entrate e
uscite multiple di ogni persona… una rete di filtri in _feedback_.

Sono semplici filtri ad integrazione, più o meno lenti. Ma possiamo costruirci su
un esercizio sociale, un esercizio di stile: ci basta posizionare un'unità di
ritardo dentro ogni filtro. Cosa accadrebbe? accadrebbe che il figlio potrebbe
_sentirsi amato_ un tempo dopo, in ritardo. Quanto in ritardo? Poco, tanto, quando
magari il papà non c'è più. L'amore e il feedback: _aiuto!_

Il filtro così disegnato inizierebbe ad avere attività di risonanza, per questo
Schroeder lo identifica come modulo basilare della costruzione del riverbero. Quei
piccoli tre filtri assumono la funzione di pareti riflettenti, di superfici tra
cui risuonare. Le risonanze interne ad ognuno che si riversano all'esterno in una
rete sociale, in un complesso _riverbero fdn_ della società.

Persone. Amore, ritardi e filtri d'amore. Amore per la persona, che è l'unico
modo per amare la musica e l'arte, che è la più alta forma d'espressione umana.

Vorrei sentirmi meno solo in questo mondo troppo pieno di _noi che facciamo cose_.

Nasciamo predisposti per fare sesso ed udire. _E chi non può? È più solo?_
Udiamo da prima di uscire dal sesso. Avvolti nel percorso finale del _fare_, già
udiamo, completi di tutto quello che serve per farlo. L’ascolto, come atto, atto
d'ascolto, arriva dopo. Esattamente come per l'atto sessuale, anche se sessualmente
siamo completi da tempo. Quanto dopo? Varia. Io sono stato tardivo in entrambi i casi.
Perché mentre il fare c’era già, l’ascolto e l’amore si imparano piano piano.

Nell’ imparare ad amare e ad ascoltare c’è innanzi tutto una rinuncia. Una
rinuncia al fare, perché non siamo fatti per il fare che distrae l’attenzione.
Per amare ci vuole l'attenzione, che per ascoltare.

Quanta? Per quale musica? Per quale amore?

Poco sopra. Poco di lato. Poco altrove, c’è l’arte. Dove l’attenzione diventa
utopica attitudine, luogo altro, c’è l’arte di sentirsi amati, l’arte di sentire.
Sentire. Con i sensi. Sensazione. Imbarazzo. Amore. Suono. Il suono come
sensazione, come strato sensibile della mente, coscienza, come l’amore. Uguali.
la rinuncia al _fare_ indiscusso che distrae attiva così la capacità dell'ascolto,
concede lo spazio al sentire, al sentimento.

![no-alignment]({{ '/images/IMG_2825.jpeg' | absolute_url }})

Il suono come l'amore. L'amore come il suono. L'utopia del sentire, del sentirsi.

L’amore per il suono, per la musica, per l'amore, ci rende alieni, stranieri su
un pianeta che consuma il sentire, relitto, sprofondato nel mare del fare.

Io faccio…
Io…

_Scusate_, siamo troppi. _Grazie!_ Troppi io. Il _tropp’io è dilagato. Scusate…_
